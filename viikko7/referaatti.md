# Viikon 7 tehtävä 5: Referaatti Lauri Suomalaisen kandidaatintutkielmasta Ohjelmistotuotantomenetelmien kehittyminen 1950-luvulta nykypäivään

Lauri Suomalaisen kandidaatintutkielma esittelee kuudenkymmenen vuoden ajalta ohjelmistotuotannon kehitystä aina vesiputousmallista spiraalimallin kautta ketteriin ohjelmistotuotantomenetelmiin, erityisesti Scrumiin. Hän käy kunkin mallin, hyvine ja huonoine puolineen läpi, esitellen sen periaatteita, kehitystä ja sitä kohtaan esitettyä kritiikkiä. Tutkielman johdantoluvussa hän käy läpi ohjelmistotuotannon keskeisiä käsitteitä määritellen ne Haikalan ja Märijärven määritelmiin nojaten.

Varhaisin Suomalaisen esittelemistä malleista on vesiputousmalli, jossa edetään työvaiheesta toiseen, aivan kuin vesi valuu vesiputouksessa aina alaspäin. Mallia on kritisoitu ohjelmistotuotantoon aivan liian jäykäksi, sillä ohjelmiston ongelmat tulevat tyypillisesti esiin vasta ohjelmointi- ja testausvaiheessa: tällaisiin suunnitteluvaiheen jälkeen havaittujen ongelmien korjaamiseen malli ei tarjoa työkaluja.

Vastauksena vesiputousmallin ongelmakohtiin kehitettiin inkrementaalisia ja iteratiivisia menetelmiä, joista kerroksittainen, niin lineaarisia kuin inkrementaalisiakin malleja käyttävä spiraalimalli on yksi 1980-luvun puolivälissä syntynyt ratkaisuyritys. Siinä pyritään ennakoimaan ja hallitsemaan erilaisia riskejä mahdollisimman kattavasti, mikä onkin osoittautunut mallin akilleen kantapääksi: riskien tunnistaminen etukäteen ei ole aivan suoraviivaista.

Uusimpana ja suosiotaan alati kasvattavana malliperheenä Suomalainen esittelee ketterät ohjelmistotuotantomenetelmät. Niissä nostetaan dokumentoinnin ja prosessin suunnittelun sijaan keskiöön notkea reagoiminen muutoksiin sekä vuorovaikutuksellinen ja tiivis asiakassuhde. Vaikka malli ei Suomalaisen mukaan olekaan täydellinen, se näyttäisi olevan toimiva ja suosittu.

Tutkielman lopussa Suomalainen luo katseen tulevaisuuteen, jossa erityisesti ketterien menetelmien voittokulku vaikuttaisi jatkuvan. Suomalainen myös sitoo ketterien menetelmien nousun yhteen internetin voittokulun kanssa niiden samanaikaisuuden perusteella.
