#Retrospektiivi

Toteutimme ensimmäisen sprintin retrospektiivin Glad, Sad, Mad -tekniikalla. Ohjaajamme oli luonut Flinga-pohjan, jonne saimme jokainen kirjata nimettömästi tunnelmiamme: asioita, jotka olivat sujuneet hyvin ja tehneet meidät iloisiksi (Glad); asioita, jotka eivät olleet sujuneet kovin hyvin, mutta joille olisi hankala voida mitään ja siksi saivat meidät surullisiksi (Sad); sekä asioita, jotka eivät olleet sujuneet kovin hyvin ja saivat meidät harmistuneiksi (Mad), mutta jotka olisivat muutettavissa. 
Kirjattuamme kukin yhdestä kahteen asiaa kuhunkin kohtaan, saimme kertoa tunnelmistamme ja ajatuksistamme. Syntyi hyvää ja rakentavaa keskustelua, jossa yhdessä tunnistimme yhteisiä kehityskohteitamme ja keksimme niihin mielestäni lupaavalta vaikuttavia ratkaisuja. Koin itse tämän työskentelyn toimivatksi ja hyväksi: siinä sai sanoa ääneen mielessä olleita asioita sekä huomata, että muilla oli samankaltaisia ajatuksia.

Erityisesti tuntui mukavalta se, että asioille pyrittiin aktiivisesti keksimään rakaisuja. Pidän myös ryhmän toiminnan ja ryhmähengen kannalta tärkeänä – etenkin etänä ollessa ja kun emme toisiamme etukäteen tunne – sitä, että myös onnistumiset ja positiiviset asiat tulevat sanoitetuiksi. Tämä ei aina tapahdu spontaanisti ja itsestään, vaan sen apuna on hyvä olla tällaisia rakenteita.

(172 sanaa)
